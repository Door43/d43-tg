====== 2. Омадани гуноҳ ба олам  ======


{{https://api.unfoldingword.org/obs/jpg/1/en/360px/obs-en-02-01.jpg}}


Одаму занаш хеле хушбахт буданд. Дар боғи зебое, ки Худо барояшон офарид, зиндагӣ мекарданд. Онҳо либос намепӯшиданд, лекин аз ин шарм намедоштанд, чунки дар олам гуноҳ набуд. Онҳо бисёр дар боғ сайругашт карда, бо Худо сӯҳбат менамуданд.


{{https://api.unfoldingword.org/obs/jpg/1/en/360px/obs-en-02-02.jpg}}


Аммо дар боғ як мори маккор буд. Вай аз зан пурсид: «Оё Худо ба шумо дар ҳақиқат гуфтааст, ки меваҳои дарахтони боғро нахӯред?»


{{https://api.unfoldingword.org/obs/jpg/1/en/360px/obs-en-02-03.jpg}}


Зан ҷавоб дод: «Худо ба мо гуфт, ки мо аз меваи ҳар дарахт хӯрда метавонем, ғайр аз меваи дарахти донистани неку бад. Агар шумо ин меваро хӯред, ё ҳатто ба он даст расонед, мемуред»».


{{https://api.unfoldingword.org/obs/jpg/1/en/360px/obs-en-02-04.jpg}}


Мор ҷавоб дод: «Ин нодуруст аст! Шумо намемуред. Худо медонад, ҳамон вақте ки шумо ин меваро мехӯред, ба Худо монанд мешаведу мисли Ӯ неку бадро мефаҳмид».


{{https://api.unfoldingword.org/obs/jpg/1/en/360px/obs-en-02-05.jpg}}


Зан дид, ки мева намуди хуш дорад ва иштиҳоовар аст. Инчунин ӯ мехост, ки доно бошад, барои ҳамин меваи дарахтро гирифта хӯрд. Сипас вай ба шавҳараш, ки дар наздаш буд, рӯй оварда, меваро дод ва ӯ ҳам хӯрд.  


{{https://api.unfoldingword.org/obs/jpg/1/en/360px/obs-en-02-06.jpg}}


Якбора чашмони онҳо кушода шуд ва фаҳмиданд, ки луч ҳастанд. Онҳо хостанд, бадани худро пӯшонанд, аз ин сабаб аз баргҳо барои худ либос дӯхтанд.


{{https://api.unfoldingword.org/obs/jpg/1/en/360px/obs-en-02-07.jpg}}


Баъд мард ва занаш овози Худоро, ки дар боғ мегашт, шуниданд. Онҳо ҳарду аз Худо пинҳон шуданд. Он гоҳ Худо одамро ҷеғ зад: «Ту куҷоӣ?» Одам ҷавоб дод: «Ман шунидам, ки Ту дар боғ мегардӣ, тарсидам, чунки луч будам. Барои ҳамин пинҳон шудам».


{{https://api.unfoldingword.org/obs/jpg/1/en/360px/obs-en-02-08.jpg}}


Он вақт Худо пурсид: «Кӣ ба ту гуфт, ки луч ҳастӣ? Ту он меваеро, ки ба ту нахӯр гуфта будам, хӯрдӣ?» Мард ҷавоб дод: «Ту ба ман ин занро додӣ, ӯ ба ман ин меваро дод». Баъд Худо аз зан пурсид: «Ту чӣ кор кардӣ?» Зан ҷавоб дод: «Мор маро фиреб дод».


{{https://api.unfoldingword.org/obs/jpg/1/en/360px/obs-en-02-09.jpg}}


Худо ба мор гуфт: «Лаънат ба ту! Ту бо шикамат хазида, заминро мехӯрӣ. Ту ва зан аз якдигар нафрат хоҳед кард, фарзандони ту ва фарзандони вай ҳамчунин аз якдигар нафрат хоҳанд кард. Насли зан сари туро мекӯбад, ту пошнаи ӯро захмдор мекунӣ».


{{https://api.unfoldingword.org/obs/jpg/1/en/360px/obs-en-02-10.jpg}}


Баъд Худо ба зан гуфт: «Ту бо азоб кӯдак таваллуд мекунӣ. Дили ту ба шавҳарат кашол мешаваду ӯ ба ту хӯҷаин мешавад».


{{https://api.unfoldingword.org/obs/jpg/1/en/360px/obs-en-02-11.jpg}}


Худо ба мард гуфт: «Ту ба гапи занат гӯш кардӣ, на ба сухани Ман. Акнун замин лаънат хонда шуд ва ту бояд сахт меҳнат кунӣ, то ки хӯрок ба даст орӣ. Баъд ту мемурӣ ва танат ба хок бармегардад». Мард занашро Ҳавво номид, ки маънояш «ҳаётдиҳанда» мебошад, барои он ки вай модари тамоми одамизод мешавад. Худо ба Одаму Ҳавворо аз пӯсти ҳайвон либос тайёр карда дод.


{{https://api.unfoldingword.org/obs/jpg/1/en/360px/obs-en-02-12.jpg}}


Сипас Худо гуфт: «Акнун, ки одамон неку бадро медонанду ба Мо монанд шудаанд, ба онҳо иҷозат додан лозим нест, ки аз меваи дарахти ҳаёт хӯранду абадӣ зиндагӣ кунанд». Инак, Худо Одаму Ҳавворо аз боғи хеле зебо пеш кард. Худо фариштагони калону боқувватро дар назди дарвозаи боғ гузошт, то ки ҳеҷ кас меваи дарахти ҳаётро нахӯрад.

Таърих аз Китоби Муқаддас: Ҳастӣ боби 3.
