====== 1. Офариниши олам ======


{{https://api.unfoldingword.org/obs/jpg/1/en/360px/obs-en-01-01.jpg}}


Дар аввал ҳама чиз чунин рӯй дод: Худо тамоми ҳастӣ ва ҳар чизе, ки дар он аст, дар шаш рӯз офарид. Пас аз он ки Худо Заминро офарид, он торику холӣ буд ва дар он ҳоло ягон чиз офарида нашуда буд. Аммо Рӯҳи Худо болои об сокин буд.


{{https://api.unfoldingword.org/obs/jpg/1/en/360px/obs-en-01-02.jpg}}


Пас Худо гуфт: «Бигзор равшанӣ шавад!» ва равшанӣ пайдо шуд. Худо дид, ки равшанӣ хуб аст ва онро «рӯз» номид. Ӯ онро аз торикӣ ҷудо кард ва торикиро «шаб» номид. Худо равшаниро дар рӯзи якуми офариниш офарид.


{{https://api.unfoldingword.org/obs/jpg/1/en/360px/obs-en-01-03.jpg}}


Дар рӯзи дуюми офариниш Худо гуфт ва осмонро дар болои замин офарид. Ӯ обҳои болоиро аз обҳои поёнӣ ҷудо карда, осмонро ба вуҷуд овард.


{{https://api.unfoldingword.org/obs/jpg/1/en/360px/obs-en-01-04.jpg}}


Рӯзи сеюм Худо гуфт ва об аз хушкӣ ҷудо шуд. Ӯ хушкиро «замин», обро бошад «баҳр» номид. Худо дид, ки ҳар чизе, ки Ӯ офарид, хуб аст.


{{https://api.unfoldingword.org/obs/jpg/1/en/360px/obs-en-01-05.jpg}}


Пас Худо гуфт: «Бигзор замин дарахтону рустаниҳои гуногунро рӯёнад». Ва чунин шуд. Худо дид, ки ҳар чизе, ки Ӯ офарид, хуб аст.


{{https://api.unfoldingword.org/obs/jpg/1/en/360px/obs-en-01-06.jpg}}


Дар рӯзи чоруми офариниш Худо гуфт ва офтобу моҳтоб ва ситораҳоро офарид. Худо онҳоро барои равшан намудани замин ва муайян намудани рӯзу шаб, мавсимҳои сол ва солҳо офарид. Худо дид, ки ҳар чизе, ки Ӯ офарид, хуб аст.


{{https://api.unfoldingword.org/obs/jpg/1/en/360px/obs-en-01-07.jpg}}


Дар рӯзи панҷум Худо гуфт ва ҳар чизе, ки дар об шино мекунад ва ҳамаи паррандагонро офарид. Худо дид, ки ин хуб аст ва онҳоро баракат дод.


{{https://api.unfoldingword.org/obs/jpg/1/en/360px/obs-en-01-08.jpg}}


Дар рӯзи шашуми офариниш Худо гуфт: «Бигзор замин ҳайвоноти гуногунро ба вуҷуд оварад!» Ва чи хеле ки Худо гуфт, айнан ҳамин тавр рӯй дод. Баъзе ҳайвонот хонагӣ, баъзе хазандагон ва баъзеашон ваҳшӣ буданд. Худо дид, ки ин хуб аст.


{{https://api.unfoldingword.org/obs/jpg/1/en/360px/obs-en-01-09.jpg}}


Баъд Худо гуфт: «Одамро ба шакли Худ ва монанди Худ офарем. Онҳо бар замин ва аз болои ҳамаи ҳайвонот ҳукмронӣ мекунанд».


{{https://api.unfoldingword.org/obs/jpg/1/en/360px/obs-en-01-10.jpg}}


Инак, Худо лойро гирифт, аз он одамро сохт ва ба ӯ нафас дода ҳаёт бахшид. Ба одам Одам ном доданд. Худо боғро ба вуҷуд овард, ки дар он Одам метавонист зиндагӣ кунад, вайро дар он ҷо гузошт, то ки боғро нигаҳбонӣ кунад.


{{https://api.unfoldingword.org/obs/jpg/1/en/360px/obs-en-01-11.jpg}}


Дар мобайни боғ Худо ду дарахти махсус шинонд, яке дарахти ҳаёт ва дигаре дарахти шинохтани неку бад. Худо ба Одам гуфт, ки аз меваи ҳама дарахтони боғ хӯрдан мумкин аст, ғайр аз меваи дарахти шинохтани неку бад. Агар вай меваи ин дарахтро хурад, мемурад.


{{https://api.unfoldingword.org/obs/jpg/1/en/360px/obs-en-01-12.jpg}}


Пас Худо гуфт: «Хуб нест, ки одам танҳо бошад». Аммо ягон ҳайвон ба Одам ёрдамчӣ буда наметавонист.


{{https://api.unfoldingword.org/obs/jpg/1/en/360px/obs-en-01-13.jpg}}


Баъд Худо ба Одам хоби сахт дод. Пас аз ин Худо як қабурғаи Одамро гирифта, аз он занро офарид ва ӯро ба назди Одам овард.


{{https://api.unfoldingword.org/obs/jpg/1/en/360px/obs-en-01-14.jpg}}


Вақте ки Одам занро дид, чунин гуфт: «Хайрият! Вай монанди ман аст! Бигзор зан номида шавад, чунки аз мард офарида шудааст». Аз ин сабаб одам падару модари худро гузошта, бо зани худ як тан мешавад.


{{https://api.unfoldingword.org/obs/jpg/1/en/360px/obs-en-01-15.jpg}}


Худо марду занро ба монанди Худаш офарид. Ӯ онҳоро баракат дода гуфт: «Фарзандон ва наберагони зиёдро ба дунё оваред ва заминро пур кунед!» Худо дид, ки ҳама чизи офаридааш хеле хуб буд ва Ӯ аз ҳамаи ин хеле қаноатманд шуд. Ҳамаи ин дар рӯзи шашуми офариниш рӯй дод.


{{https://api.unfoldingword.org/obs/jpg/1/en/360px/obs-en-01-16.jpg}}


Вақте ки рӯзи ҳафтум фаро расид, Худо офариданро тамом кард. Инак, Худо аз ҳама корҳои Худ истироҳат кард. Ӯ рӯзи ҳафтумро баракат дода, онро муқаддас гардонд, чунки махсусан дар ҳамин рӯз Ӯ аз офариниши Худ истироҳат кард. Ҳамин тавр, Худо тамоми ҳастӣ ва ҳар чизе, ки дар он аст, офарид.


Таърих аз Китоби Муқаддас: Ҳастӣ 1-2
